
मग तो द्रोणाचार्यांजवळ येऊन त्यांना म्हणाला, - गुरुवर्य, पांडवांचा हा दळभार पाहिलात का, कसा उठाव करून आला आहे!
<B>गिरिदुर्ग जैसे चालते। तैसे विविध व्यूह सभंवते। हे रचिले आथि बुद्धिमंतें। द्रुपदकुमरें॥९४।। जो का तुम्हीं शिक्षापिला। विद्या देऊनि कुरुठा केला। तेणे हा सैन्यसिंधु पाखरिला। देखदेख॥९५॥</B>
बुद्धिमान असा जो द्रुपदपुत्र घुष्टद्युम्न, त्याने त्या सैन्याची अशी चमत्कारिक रचना केली आहे की, ते चालत्या डोंगरी किल्ल्याप्रमाणेच दिसत आहे. ज्या धृष्टद्युम्नाला तुम्ही पढवून विद्येचे आगर केले, त्याने हा सेनासमुद्र चहूंकडे पसरविला आहे तो पाहा. <B>अत्र शूरा महेष्वासा भीमार्जुनसमा युधि। युयुधानो विराटश्च द्रुपदश्च महारथः ।।४। । आणीकही असाधारण। जे शस्त्रास्त्र प्रवीण। जे क्षात्रधर्मी निपुण। वीर आहाती॥ ९६ ।। जे बळे प्रौढी पौरुषं। भीमार्जुनांसारिखे। ते सांगेन कौतुकें। प्रसंगेंची। ९७॥ एथ युयुधानु सुभटु। आला असे विराटु। महारथी श्रेष्ठ। द्रुपद वीरु॥९८॥</B>
दुर्योधन पुढे म्हणाला - इथे शस्त्रास्त्रविद्येत विशेष पारंगत व क्षत्रियधर्मात श्रेष्ठ असे आणि धनुर्विद्येत महान असे आणखी वीर आहेत, त्यांत भीम व अर्जुन यांसारखे बलिष्ठ, योग्यतेत व पराक्रमात फारच श्रेष्ठ आणि युयुधान, विराट व महारथी द्रुपद असे योद्धे पांडवांच्या बाजूने आहेत. <B>धृष्टकेतुश्चेकितानः काशिराजश्च वीर्यवान्। पुरुजित् कुन्तिभोजश्च शैब्यश्च नरपुङ्गवः ।।५।।
चेकितान धृष्टकेतु। काशिराज वीर विक्रांतु। उत्तमौजा नृपनाथु। शैब्य देख॥९९॥ हा कुंतिभोजु पाहें। एथ युधामन्यु आला आहे। आणि पुरुजितादी राय हे। सकळ देख॥१००॥</B>
चेकितान, धृष्टकेतू, पराक्रमी वीर काशी नरेश, उत्तमौजा राजा व शिबिराजाचा वंशज शैब्य पाहा. हा कुंतिभोज पाहा, येथे युधामन्यू आला आहे आणि पुरुजित् इत्यादी राजे या इकडे पाहा. <B>युधामन्युश्च विक्रान्त उत्तमौजाश्च वीर्यवान्। सौभद्रो द्रौपदेयाश्च सर्व एव महारथाः ।।३।।
हा सुभद्राहृदयनंदनु। जो अपरु नवा अर्जुनु। तो अभिमन्यु म्हणे दुर्योधनु। देखें द्रोणा।। १ ।। आणीकही द्रौपदीकुमर। हे सकळही महारथी वीर। मिती । नेणिजे परी अपार। मीनले असती॥२॥</B>

