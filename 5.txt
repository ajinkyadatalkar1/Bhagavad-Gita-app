
कार्य तडीस जाईल असा मला विश्वास वाटतो तेव्हा श्रोत्यांनी स्वस्थ चित्ताने श्रवण करावे असे निवेदन केले आहे व भीष्मपर्वातील महायुद्धाचा वृत्तान्त धृतराष्ट्र संजयाला विचारीत आहे येथपासून गीतेवरील व्याख्येला प्रारंभ केला आहे. | दुर्योधनाच्या बाबतीत धृतराष्ट्र पुत्रस्नेहाने मोहित झालेला होता. त्याचे पुत्र व पंडूचे पुत्र युद्धासाठी जमले होते. तेव्हा धृतराष्ट्राने संजयाला विचारले, - धर्माचे क्षेत्र असे जे मानले जाते त्या कुरुक्षेत्रात माझे पुत्र आणि पांडव युद्धासाठी गेले आहेत ते यावेळी तेथे काय करीत आहेत ते मला लवकर सांग. कुरुक्षेत्रावरील सर्व घटना कळण्याची मला उत्सुकता लागली आहे. संजय उवाच : <B>दृष्ट्वा तु पाण्डवानीकं व्यूढं दुर्योधनस्तदा। आचार्यमुपसंगम्य राजा वचनमब्रवीत्॥१॥ तिये वेळीं तो संजय बोले। म्हणे पांडवसैन्य उचललें। जैसे महाप्रळयीं पसरलें। कृतांतमुख॥८८॥ तैसें तें घनदाट। उठावलें एकवट। जैसे उसळलें काळकूट। धरी कवण॥८९॥</B>
तेव्हा संजय म्हणाला, राजा, पांडवांचे सैन्य त्या वेळी खवळलेले होते. त्यांचा मोठा व्यूह रचलेला होता. ते महाप्रलयाच्या वेळी काळाने तोंड उघडावे तसे भयंकर दिसत होते. ते सैन्य एकीने संघटित स्वरूपात युद्धास तयार झाले. कालकूट विष उसळले असता त्याला कोणी शमन करू शकत नाही तसे ते दुर्दम्य दिसत होते. <B>ना तरी वडवानल सांदकला। प्रळयवाते पोखला। सागर शोषनि उधवला। अंबरासी॥९०॥ तैसें दळ दुर्धर। नानाव्यूहीं परिकर। अवगमलें भयासुर। तिये काळीं ॥९१॥ तें देखोनि दुर्योधनें। अव्हेरिलें कवणें मानें। जैसे न गणिजे पंचाननें। गजघटाते॥९२॥</B>
वडवानल पेटून तो वावटळीने जास्त भडकतो आणि समुद्रातील पाणी शोषण करतो व आकाशापर्यन्त त्याच्या ज्वाळा जातात ते दृश्य जसे भयंकर दिसेल तसे पांडवांचे सैन्य व्यूहरचनेमुळे अधिकच भयंकर दिसत होते. परंतु दुर्योधनाने ते एकदा पाहिले व सिंह ज्याप्रमाणे हत्तींच्या कळपाची किंमत करीत नाही त्याप्रमाणे त्या सैन्याला त्याने विशेष महत्त्व दिले नाही.
<B>राजोवाच । पश्यैतां पाण्डुपुत्राणामाचार्य महतीं चमूम्। व्यूढां द्रुपदपुत्रेण तव शिष्येण धीमता॥ २॥ मग द्रोणापासीं आला। तयातें म्हणे हा देखिला। कैसा दळभारु उचलला। पांडवांचा॥९३॥</B>

