
<B>हे अनावर न विचारितां। वायांचि धिंवसा उपनला चित्ता। येरहवीं भानुतेजी काय खद्योता। शोभा आथी॥६७॥ कीं टिटिभू चांचुवरी। माप सूये सागरीं। मी नेणतु त्यापरी। प्रवर्ते येथ॥६८॥ आयका आकाश गिंवसावें। तरी आणीक त्याहूनि थोर होआवें। म्हणऊनि अपाड़ में आघवें। निर्धारितां॥६९॥</B>
हे काम माझ्या आवाक्यातले आहे की नाही, ते पार पडेल की नाही याचा विवेक न करता मी एकदम भलतेच धाडस करत आहे. माझ्या चित्तात एवढी धिटाई की हो उत्पन्न झाली! काजव्याने सुर्याला प्रकाश आणि शोभा द्यावी का? तसा हा माझा वेडेपणा आहे! टिटवीची पिले सागरात पडली तेव्हा आपल्या पिल्लांच्या मायेने ती शोक करू लागली आणि समुद्रावर रागावून समुद्राचे पाणी आपल्या चोचीने शोषण करण्यास निघाली, तसाच हा माझा प्रयत्न वेड्या मायेच्या, अडाणीपणाच्या धाडसामुळे होत आहे. आकाशाला गवसणी घालायचा बेत केला तर आपण आकाशापेक्षा विशाल व्हायला हवे, ते शक्य आहे का? तसेच, गीतार्थ सांगण्याचे काम, नीट विचार केल्यास, अशक्यच वाटते. श्रोते संत हो ! आणखीही सांगतो -
<B>या गीतार्थाची थोरी। स्वयें शंभू विवरी। जेथ भवानी प्रश्नु करी। चमत्कारोनी।। ७०।। तेथ हरु म्हणे नेणिजे। देवी जैसे कां स्वरूप तुझें। तैसे हे नित्यनूतन देखिजे। गीतातत्त्व।। ७१ ॥</B>
या गीतार्थाचे माहात्म्य स्वत: शंकर स्पष्ट करून सांगण्यास बसले असता साक्षात् भवानीने आश्चर्य करून त्यांना त्यातील काही प्रश्न विचारले; तेव्हा शंकर म्हणाले - देवी, तुझे स्वरूप जसे क्षणोक्षणी नवीन दिसते व 'नक्की असेच आहे' असा निश्चय होत नाही, तसेच गीतेचे तत्त्व काय, नक्की रहस्य काय याचे पूर्ण आकलन झाले असे म्हणता येत नाही, कारण क्षणोक्षणी त्यातून नवनवीन तत्त्वे प्रकट होत असतात.
<B>हा वेदार्थसागरु। जया निद्रिताचा घोरु । तो स्वयें सर्वेश्वरु। प्रत्यक्ष अनुवादला॥७२॥ ऐसें जें अगाध। जेथ वेडावती वेद। तेथ अल्प मी मतिमंद। काय होय॥७३॥ </B> श्रोते हो! गीता हा वेदार्थाचा सागर आहे. वेद म्हणजे परमेश्वराचे घोरणे - देव निजला असताना वेद प्रकट झाले! आणि ही गीता तर परमेश्वराने स्वत:च्या मुखाने प्रत्यक्ष जागृतीत बुद्धिपुर:सर सांगितली आहे. वेद हेही जेथे दिङ्मूढ होतात असे जे अगाध ज्ञान आहे तेथे मी मंदबुद्धीचा, अल्पज्ञ, काय सांगणार ?
<B>हें अपार कैसेनि कवळावें। महातेज कवणे धवळावें। गगन मुठीं सुवावें। मशकें केवीं॥७४॥</B>

