<center><img src=":/1.jpg" width="900" height="500"></center><br />
जागेवरूनच ती चंद्राला आलिंगन देते. तसेच श्रोतेजन हो. आपण निजस्थानी अगदी शांत राहा. म्हणजे गीताग्रंथाचे मधुर चांदणे तुम्हांला त्या कुमुदिनीप्रमाणेच विकसित करील, प्रेमाने उमलवील. <B>ऐसेनि गंभीरपणें। स्थिरावलेनि अंत:करणे। आथिला तोचि जाणे। मानें इये॥६१॥</B>
अशा प्रकारे अत्यंत निस्तब्ध, स्थिर पण श्रवणोत्सुक नम्र अंत:करण ज्याचे असेल, तोच या कथेचे मर्म जाणू शकतो. <B> अहो अर्जुनाचिये पांती। जे परिसणया योग्य होती। तिहीं कृपा करूनि | संत। अवधान द्यावें॥६२॥ </B> गीतातत्त्व हे भगवंतांनी अर्जुनाला समजावून सांगितले. तो अर्जुन अगदी दृढनिश्चयी व एकाग्रचित्त होता, जिज्ञासु होता आणि पराक्रमीही होता. ज्ञानेश्वर म्हणतात, अशा योग्यतेचे असणारे जे सज्जन ही कथा श्रवण करण्यास आले आहेत त्या संतांनी या कथेकडे पूर्ण लक्ष द्यावे.
<B>हे सलगी म्यां म्हणितलें। चरणांलागोनि विनविलें। प्रभू सखोल हृदय | आपुलें। म्हणऊनियां॥६३॥</B>
तुम्ही उदार व कनवाळू हदयाचे आहात म्हणूनच हे संतरूपी देवांनो, मी हे सलगीने म्हटले आहे आणि चरणांपाशी नम्र होऊन विनंती केली आहे की आपण अवधान द्यावे.
<B>जैसा स्वभावो मायबापांचा। अपत्य बोले जरी बोबडी वाचा। तरी अधिकचि तयाचा। संतोष आथी॥६४॥ तैसा तुम्हीं मी अंगीकारिला। सज्जनीं आपुला म्हणितला। तरी उणे सहजें उपसाहला। प्राथू कायी॥६५॥</B> अहो, आईवडिलांचा स्वभाव असा असतो की त्यांचे मूल बोबडे बोलले तरी ती त्याचे जास्तच आनंदाने कोडकौतुक करतात (इतके की त्या बाळाजवळ तीसुद्धा लाडाने बोबडे बोबडे बोलतात), म्हणून माझ्या बोलण्यात काही उणेपणा असला तर त्याची तुम्ही मला क्षमा करालच, माझे कौतुकाने ऐकाल, याची मला ,
खात्री आहे, म्हणून वेगळी प्रार्थना कशाला करू? <B> परी अपराधु तो आणीक आहे। जे मी गीतार्थ कवळू पाहें। तें अवधारा विनवू लाहें। म्हणऊनियां॥६६॥</B>
अहो मायबाप संत हो! पण माझी आगळीक तर आणखीच गंभीर आहे. मी तर गीतेचा अर्थ आकलन करण्याचे धाडस करीत आहे आणि ते तुम्ही ऐकावे अशी विनंती करीत आहे! हा माझा आगाऊपणा क्षम्य आहे का ? माझे वेडेपणाचे धाडस कशासारखे आहे म्हणून सांगू?.

