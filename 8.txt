
<B>देखती आपुलें जीवित थोकडें। ऐसे निरवधि चोखडे। स्वामिभक्त॥१२॥ झुंजती कुळकणी जाणती। कळे कीर्तीसी जिती। हें बहु असो क्षात्रनीती। एथोनियां ॥१३॥ ऐसें सर्वोपरी पुरते। वीर दळी आमुतें। आता काय गणं यांतें। अपार हे॥१४॥</B>
हे शस्त्रविद्येत तर पारंगत आहेतच, शिवाय हे म्हणजे मंत्रयुक्त अस्त्रविद्येच्या मूर्ती आहेत, किंबहुना सर्व अत्रे यांच्यापासूनच प्रचारात आली असे म्हणता येईल. हे पूर्ण प्रतापी असून यांच्या तोडीचे वीर जगात नाहीत, तरीही ते प्राणपणाने मजसाठीच युद्धाला आले आहेत. पतिव्रतेच्या मनाला जसा पतीशिवाय अन्य पुरुषाचा विचारही शिवत नाही त्याप्रमाणे या उत्तम योद्धयांची मने मला 'सर्वस्व' मानीत आहेत. यांची स्वामिभक्ती अशी निस्सीम आहे की आमच्या कार्यापुढे स्वत:च्या जिवाचीसुद्धा पर्वा करीत नाहीत. हे युद्धकलेतील बारकावे जाणतात आणि रणकौशल्याची कीर्तीही कमी पडते एवढे ते रणपंडित आहेत. किंबहुना क्षत्रियांचा धर्म म्हणजे लढाऊपणा, यांच्यापासूनच प्रसृत झाला, नावारूपास आला आहे. तर हे सर्वतोपरी पूर्ण पराक्रमी असे वीर आमच्या सैन्यात आहेत, त्यांची गणना काय करू ? ते असंख्य आहेत. <B>अपर्याप्तं तदस्माकं बलं भीष्माभिरक्षितम्। पर्याप्तं त्विदमेतेषां बलं भीमाभिरक्षितम्।।१०।। | वरी क्षत्रियांमाजि श्रेष्ठ। जो जगजेठी जगीं सुभटु। तया दळवैपणाचा पाटु। भीष्मासी पैं॥ १५॥ आतां याचेनि बळे गवसलें। हे दुर्ग जैसे पन्नासिलें। येणे पाडें थेकुलें। लोकत्रय॥१६॥</B> आणि त्यांतही सर्व क्षत्रियांत श्रेष्ठ व जगातील सर्वात पराक्रमी योद्धा जो भीष्म त्याच्याकडे सेनेचे आधिपत्य (दळवीपण) दिलेले आहे. त्याने हे सैन्य असे दृढ संघटित केले आहे की मानवी दुर्गच उभे आहेत असे वाटते. या सैन्यापुढे त्रैलोक्यही लहान वाटावे.
<B>आधच समुद्र पाहीं। तेथ दुवाडपण कवणा नाहीं। मग वडवानळु तैसेयाही। विरजा जैसा॥ १७॥ ना तरी प्रलयवन्हि महावातु। या दोघां जैसा सांघातु। तैसा हा गंगासुतु। सेनापति॥१८॥</B>आधी समुद्र म्हटला म्हणजे दुस्तर आणि त्यात त्याला वडवानळाचे साह्य मिळावे, किंवा प्रलयकाळाच्या महाभयंकर अग्नीला झंझावाताची जोड मिळावी, तसा हा गंगापुत्र भीष्म आमच्या अपार सैन्याला सेनापती लाभला आहे.
<B>आतां येणेंसी कवण भिडे। हें पांडव सैन्य कीर थोड़ें। वरचिलेनि पाडें। दिसत असे॥१९॥ वरी भीमसेन बेथु। तो जाहला असे सेनानाथु। ऐसे बोलोनि हे मातु। सांडिली तेणें ॥१२०।।</B>

