
' दुर्योधन म्हणाला - अहो आचार्य द्रोण! सुभद्रेच्या मनाला आनंद देणारा तिचा पुत्र, जो दुसरा तरुण अर्जुनच आहे, तो अभिमन्यू पाहा. शिवाय ते पाहा द्रौपदीचे पुत्र आणि महारथी असे वीर पाहा - ते अपार आहेत. मोजणे शक्य नाही. हे सारे एकत्र आले आहेत. एवढे वर्णन पांडवांच्या वीरांचे करून दुर्योधन स्वत:च्या सैन्यातील वीरांची नावे घेतो - <B>अस्माकं तु विशिष्टा ये तान्निबोध द्विजोत्तम। नायका मम सैन्यस्य संज्ञार्थं तान्ब्रवीमि ते ।।७।। भवान्भीष्मश्च कर्णश्च कृपश्च समितिंजयः। अश्वत्थामा विकर्णश्च सौमदत्तिस्तथैव च।।८।।
आतां आमुच्या दळीं नायक। जे रूढ वीर सैनिक। ते प्रसंगें आइक। सांगिजती॥ ३॥ उद्देशें एक दोनी। जायिजती बोलोनी। तुम्हीआदिकरूनी। मुख्य जे जे॥४॥ हा भीष्मु गंगानंदनु। जो प्रतापतेजस्वी भानु। रिपुगजपंचाननु। कर्ण वीरु॥५॥ या एकेकाचेनि मनोव्यापारे। हें विश्व होय संहरे। हा कृपाचार्य न पुरे। एकलाचि॥६॥</B>
आता आपल्या सैन्यात माझ्या सैन्याचे जे प्रमुख असे महावीर कोण आहेत ते या प्रसंगी सांगतो ऐका. दिग्दर्शनाकरता एक-दोन नावे सांगतो. मुख्य म्हणजे तुम्ही आहात, तसेच शौर्याने व पराक्रमाने सूर्यासारखे हे गंगापुत्र भीष्म आणि शत्रुरूपी हत्तींना सिंहासारखा घातक वीर कर्ण आहे. यापैकी एकेकाने जरी ठरवले तरी जगाचा उदय किंवा संहार होईल एवढे ते पराक्रमी आहेत. कृपाचार्य तर एकटाच सर्व संहार करण्यास पुरेसा आहे, नाही का? <B> एथ विकर्ण वीरु आहे। हा अश्वत्थामा पैलू पाहें। याचा अडदरु सदा वाहे। कृतांतु मनीं।७।। समितिंजयो सौमदत्ति। ऐसे आणीकहि बहुत आहाती। जयांचिया बळा मिती। धाताही नेणे।।८।।</B>
येथे हा वीर विकर्ण आहे. पलीकडे तो पाहा (तुमचा पुत्र) अश्वत्थामा. त्याला तर प्रत्यक्ष काळही भिऊन असतो. युद्धामध्ये नेहमी विजयी होत आलेला हा भूरिश्रवा (सौमदत्ती) त्याचप्रमाणे ज्यांच्या पराक्रमाची कल्पना प्रत्यक्ष ब्रह्मदेवालासुद्धा नसेल असे आणखी पुष्कळ वीर आहेत -
<B>अन्ये च बहवः शूरा मदर्थे त्यक्तजीविताः। नानाशस्त्रप्रहरण: सर्वे युद्धविशारदाः ।।९।। जे शस्त्रविद्यापारंगत। मंत्रावतार मूर्त। हो कां जे अस्त्रजात। एथूनि रूढ॥९॥ हे अप्रतिमल्ल जगीं। पुरता प्रतापु अंगीं। परी सर्व प्राणे मजचिलागीं। आराइले असती॥११०॥ पतिव्रतेचे हृदय जैसे। पतीवांचूनि न स्पर्शे। मी सर्वस्व या तैसें। सुभटांसी॥११॥ आमुचिया काजाचेनि पाडें।</B>

