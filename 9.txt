
तेव्हा आमच्या या सैन्याशी कोण भिडेल ? कारण या वर्णन केलेल्या सैन्याच्या मानाने पांडवांचे सैन्य थोडेच आहे; आणि त्यातूनही जो भीम त्यांचा सेनापती आहे तो नुसताच दांडगट आहे. (त्याला युद्धकौशल्य नाही असे ध्वनित केले.) एवढे बोलून दुर्योधन जरा थांबला व पुढे म्हणाला -
<B>अयनेषु च सर्वेषु यथाभागमवस्थिताः। भीष्ममेवाभिरक्षन्तु भवन्तः सर्व एव हि।।११।।। | मग पुनरपि काय बोले। सकळ सैनिकांते म्हणितलें। आतां दळभार
आपुलाले। सरसे करा॥ २१॥ जया जिया अक्षौहिणी। तेणें तिया आयणी। वरगण कवणकवणी। महारथिया ॥२२॥ तेणें तिया आवरिजे। भीष्मातळीं राहिजे। द्रोणातें म्हणे पाहिजे। तुम्हीं सकळ॥२३॥ हाचि एकु रक्षावा। मी तैसा हा देखावा। येणे दळभारु आघवा। साचु आमुचा॥ २४॥</B>
नंतर तो सर्व सैन्यप्रमुखांस म्हणाला - अहो, आपापले दळभार नीट सज्ज करा. ज्याच्या हाताखाली जो जो अक्षौहिणी विभाग असेल त्यांनी त्या सैन्यविभागाच्या आघाडीस जाऊन खडे राहावे, जे महारथी आहेत  त्यांनी आपापले सैन्य निश्चित करावे; आणि सर्वांनी भीष्माचार्याच्या आज्ञेत राहावे, अहो द्रोणाचार्य! तुम्ही सर्व सैन्यावर लक्ष ठेवा आणि आपण सर्वानी भीष्मांना मजसमान (प्राणापलीकडे प्रिय) मानून त्यांचेच रक्षण करावे कारण आमच्या सर्व सैन्याची जबाबदारी त्यांच्यावरच आहे. संजय उवाच :।। तस्य संजनयन् हर्ष कुरुवृद्धः पितामहः। सिंहनादं विनद्योचैः शङ्खं दध्मौ प्रतापवान्॥१२॥
<B>या राजाचिया बोला। सेनापति संतोषला। मग तेणें केला। सिंहनादु॥ २५॥ तो गाजत असे अद्भुतु। दोन्ही सैन्यांआंतु। प्रतिध्वनि न समातु। उपजत असे॥२६॥</B>
संजय म्हणाला - राजा असे बोलला तेव्हा सेनापती भीष्मांना संतोष वाटला आणि त्यांनी सिंहासारखी रणगर्जना केली. तो नाद दोन्ही सैन्यांत दुमदुमला आणि त्याचा प्रतिध्वनी आकाशात उत्पन्न होऊन ते व्यापून
उरला. 'तस्य हर्ष संजनयन्' याचा अर्थ 'दुर्योधनाच्या मनाला हर्ष उत्पन्न करीत' असा होतो, पण ज्ञानदेवांनी | 'भीष्मांनाच संतोष झाला' असा अर्थ केला आहे हे लक्षात घ्यावे. (अनुवादक)
<B>तयाचि तुलगासवें। वीरवृत्तीचोनि थावें। दिव्य शंख भीमदेवें। आस्फुरिला॥ २७॥ ते दोन्ही नाद मिनले। तेथ त्रैलोक्य बधिरीभूत जाहलें। जैसे आकाश कां पडिलें। तुटोनियां॥२८॥ घडघडीत अंबर। उचंबळत सागर। क्षोभलें चराचर। कांपत असे॥२९॥ तेणें महाघोषगजरें। दुमदुमिताती गिरिकंदरें। तंव दळामाजि रणतुरें। आस्फुरिलीं ॥ १३०॥</B>

