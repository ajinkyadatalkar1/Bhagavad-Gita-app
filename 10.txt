
त्याच वेळी शौर्याच्या आवेशाने भीष्मांनी आपला दिव्य शंख फुकला, गर्जनेचा नाद व शंखनाद एकमेकांत मिसळले आणि त्रैलोक्याच्या जणू कानठळ्या बसल्या, जणू आकाशच तुटून पडत आहे असे झाले. त्या वेळी गगनात गडगडाट झाला व सागराच्या लाटा मोठ्या येऊ लागल्या. चराचर सृष्टी संत्रस्त होऊन थरथर कापू लागली. त्या महाघोषाने डोंगरद-या दुमदुमल्या आणि सैन्यात लगेच रणवाद्ये वाजू लागली.
<B>ततः शङ्खाश्च भेर्यश्च पणवानकगोमुखाः। सहसैवाभ्यहन्यन्त स शब्दस्तुमुलोऽभवत्॥१३॥ | उदंड सैंघ वाजतें। भयानकें खाखाते। महाप्रळयो जेथें। धोकडांसी।। ३१॥ भेरी निशाण मांदळ। शंख काहाळा भोंगळ आणि भयासुर रणकोल्हाळ। सुभटांचे॥३२॥</B>त्या नाना वाद्यांचा कर्कश ध्वनी उठला तो चांगल्या धीराच्या वीरांनाही प्रलयासारखा वाटला. नौबती, भेरी, निशाण, मांदळ, शंख, झांजा, तुतारी यांचा प्रचंड आवाज आणि योद्धयांच्या भयंकर रणगर्जना यांचा एकच कोलाहल माजला! <B>आवेशें भुजा त्राहाटिती। विसणैले हांका देती। जेथ महामद भद्रजाती।
आवरती ना॥ ३३॥ तेथ भेडांची कवण मातु। कांचया केर फिटतु। जेणे दचकला कृतांतु। आंग नेघे॥ ३४॥</B>
काही वीर रणमदाने भुजा थोपटत होते, काही प्रतिपक्षातील वीरांना हाका मारून आव्हान देत होते. त्या एकंदर कोलाहलाने मदोन्मत्त हत्ती आवरेनातसे झाले, तिथे भित्र्यांची काय गोष्ट ? ते तर कस्पटाप्रमाणे उडून  (पळून) गेले, एवढेच काय, मुकाट्याने आपले काम करणारा कृतान्त (यम) त्या प्रचंड आवाजाने एवढा घाबरला की त्याचेही शरीर स्थिर राहीना.
<B>एकां उभयांचि प्राण गेले। चांगांचे दांत बैसले। बिरुदांचे दादुले। हिंवताती॥ ३५॥ ऐसा अद्भुत तूरबंबाळु। ऐकोनि ब्रह्मा व्याकुळु। देव म्हणती प्रळयकाळु। ओढवला आजी ॥ ३६॥</B>
कोणाकोणाचे उभ्याउभ्याच प्राण गेले. चांगल्या धीरवंतांचीही दातखिळी बसली आणि जे शौर्याची प्रतिज्ञा करणारे अहंकारी वीर होते त्यांना भीतीने कापरे भरले. तो भयानक रणध्वनी एकून ब्रह्मदेवही व्याकूळ झाला आणि स्वर्गातील देवही घाबरून प्रलयकाल आला की काय असे म्हणू लागले. <B>तत: श्वेतैर्हयैर्युक्ते महति स्यन्दने स्थितौ। माधवः पाण्डवश्चैव दिव्यौ शङ्खौ प्रदध्मतुः ।।१४।। पाञ्चजन्यं हृषीकेशो देवदत्तं धनंजयः। पौण्ड्र दध्मौ महाशङ्खं भीमकर्मा वृकोदरः ।। १५॥ अनन्तविजयं राजा कुन्तीपुत्रो युधिष्ठिरः। नकुलः सहदेवश्च सुघोषमणिपुष्पकौ।।१६।।</B>

